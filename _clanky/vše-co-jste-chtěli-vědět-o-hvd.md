---
layout: post
detail: true
title: "Vše, co jste chtěli vědět o HVD a (ne)báli se zeptat"
ref: vše-co-jste-chtěli-vědět-o-hvd
image: ../přílohy/články/vše-co-jste-chtěli-vědět-o-hvd/HVD1.webp
author: lenka_kováčová
date: 2024-07-19 07:00:00 +02:00
lang: cs
---
Na začátku června 2024 vešla v platnost povinnost publikovat tzv. data s vysokou hodnotou (HVD - high value data) – data, jejichž opětovné použití přináší významné výhody pro společnost, životní prostředí a ekonomiku. 
Formou otázek a odpovědí vám, proto poskytujeme přehled souvislostí, které vám umožní HVD lépe pochopit a využít jejich potenciál.
<!--more-->

### Co jsou data s vysokou hodnotou, tzv. HVD?

Datové sady s vysokou hodnotu jsou informace veřejného sektoru, které v případě, že jsou zpřístupněné v otevřeném formátu a je možné je bez omezení využít, mají vysoký potenciál:

- vytvářet zásadní přínos pro společnost, ekonomiku, životní prostředí a inovace;
-	být prospěšné vysokému počtu uživatelů, zejména malých a středních podniků;
-	pomáhat vytvářet příjem a 
-	být kombinovatelné s jinými datovými soubory.

Legislativně je zaštiťuje [prováděcí nařízení Evropské komise 2023/138], dle kterého mají být data zpřístupněná v podobě otevřených dat nejpozději **9. června 2024** ve všech členských státech Evropské unie.


### Kterých dat se povinnost týká?

Seznam datových sad, které naplňují podstatu HVD je definován [prováděcím nařízením Evropské komise 2023/138] k tzv. [Směrnici o otevřených datech].
Jde o data v 6 tematických kategoriích:

-	geoprostorové údaje;
-	pozorování Země a životní prostředí;
-	meteorologické údaje;
-	statistika;
-	společnosti a vlastnictví společností;
-	mobilita.

Přesná podoba datových sad a jejich granularita je dále určena v [příloze] tohoto prováděcího nařízení.
Platí, že subjekty veřejného sektoru musí **publikovat jen ta data, které již mají v držení, nařízení nezavádí povinnost vytvářet data nová**.

Pro větší přehled DIA ve spolupráci s poskytovateli otevřených dat zpracovala analýzu, která mapuje povinnosti vyplývající z nařízení pro české subjekty veřejné správy. 
Tuto analýzu si můžete [stáhnout na webu data.gov.cz].
Jedná se o dokument, který je v rámci procesu zveřejňování HVS ještě průběžně aktualizován. 

### V čem se HVD liší od *klasických* otevřených dat?

Na HVD jsou kladeny speciální kvalitativní požadavky:

1.	**Metadata** musí respektovat upravený standard DCAT-AP, který je v českém prostředí zastoupen novou verzí [otevřené formální normy pro rozhraní katalogů otevřených dat].
    Společný metadatový profil pak zajišťuje interoperabilitu při vyhledávání těchto datových sad napříč členskými státy EU.
2.	Data mají mít **perzistentní identifikátor**.
3.	**Licence** mají být na úrovni CC0, CC BY 4.0 nebo ekvivalentní.
4.	Data musí být dostupná, až na výjimky, prostřednictvím **souboru ke stažení i API**, které musí být správně zdokumentováno a s uvedenou kontaktní osobou.

### Jak najdete HVD v Národním katalogu otevřených dat?

Data od poskytovatelů, kteří pro svá HVD upravili metadatový standard, jsou označené jako HVD na titulní stránce katalogu i v metadatovém záznamu příslušné datové sady.
V případě, že chcete vyhledávat jen ve skupině HVD, doporučujeme funkci rozšířeného vyhledávání.
V metadatech je taktéž datová sada spárována prostřednictvím ELI s příslušným právním předpisem.
HVD ze všech členských zemí Evropské unie se sdružují v [Evropském datovém portálu].

### Plánuje se rozšíření seznamu kategorií?

Ano.  Počítá se s tím, že tematický okruh dat se bude v budoucnu rozšiřovat v souvislosti s vyvíjejícím se technologickým i společenským prostředím, aby poskytovaná data byla relevantní a podporovala inovace v různých sektorech.
V roce 2023 proto Evropská komise vydala [studii], která definovala nové možné kategorie k otevření.
Ta navrhuje, aby se v další vlně HVD otevřely data v kategoriích: ohrožení klimatu; energie; finance; vláda a veřejná správa; zdraví; justice a právo; jazyk.

### Proč vlastně legislativní úprava pro HVD vznikla?

Výzkum a zkušenosti ukazují, že aby data veřejného sektoru sloužila lépe občanům, měla by být dostupná ve formátu otevřených dat.
Technické, právní a finanční překážky na stranách poskytovatelů i uživatelů však často vedou k tomu, že tato data nejsou v Evropě dostatečně využívána ani publikována.
S ohledem na možnosti a kapacity veřejné správy napříč Evropou byly stanoveny prioritní oblasti, které mají zásadní potenciál pro malé a střední podniky a start-upy, které kvůli nedostatečným kapacitám a zdrojům čelí problémům s přístupem k těmto datům a jejich kvalitou.
Povinnosti spojené s HVD tak pomůžou vyrovnat podmínky pro tento typ businessu ve srovnání s velkými technologickými společnostmi, pro které náklady na získání dat nepředstavují významnější překážku.


[prováděcí nařízení Evropské komise 2023/138]: https://eur-lex.europa.eu/legal-content/CS/TXT/HTML/?uri=CELEX:32023R0138 "prováděcí nařízení Evropské komise 2023/138"
[prováděcím nařízením Evropské komise 2023/138]: https://eur-lex.europa.eu/legal-content/CS/TXT/HTML/?uri=CELEX:32023R0138 "prováděcí nařízení Evropské komise 2023/138"
[Směrnici o otevřených datech]: https://eur-lex.europa.eu/legal-content/CS/TXT/HTML/?uri=CELEX:32019L1024 "Směrnice o otevřených datech"
[příloze]: https://eur-lex.europa.eu/legal-content/CS/TXT/HTML/?uri=CELEX:32023R0138#d1e32-48-1 "Annex"
[stáhnout na webu data.gov.cz]: ../přílohy/články/vše-co-jste-chtěli-vědět-o-hvd/HVD-Analýza-verze-k-20.11.2024.xlsx "HVD analýza k 20.11.2024"
[otevřené formální normy pro rozhraní katalogů otevřených dat]: https://ofn.gov.cz/dcat-ap-cz-rozhran%C3%AD-katalog%C5%AF-otev%C5%99en%C3%BDch-dat/2024-05-28/ "OFN pro rozhraní katalogů otevřených dat"
[Evropském datovém portálu]: https://data.europa.eu/data/datasets?is_hvd=true&locale=undefined "Evropský datový portál"
[studii]: https://op.europa.eu/en/publication-detail/-/publication/3df0f526-2510-11ee-94cb-01aa75ed71a1/language-en "Identification of data themes for the extensions of public sector High-Value Datasets"
